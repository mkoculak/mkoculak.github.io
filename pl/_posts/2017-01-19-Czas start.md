---
layout: post
title:  Czas start!
date:   2017-01-19
subject: Słowo lub dwa na dobry początek.
image: /assets/images/notes/170119_Czas_start/tokyo_tower.jpg
image-opacity: 0.8
category: pl
tag:
- python
- analiza danych
- doktorat
---

<!-- more -->

# Czas start!

Planowałem od dawna założenie bloga, na którym mógłbym organizować informacje przydatne podczas studiów doktoranckich.

Początki nigdy nie są łatwe, jednak czteroletni poślizg jest całkiem spektakularny. Niemniej lepiej jest zacząć teraz niż potem żałować. Może też ten wysiłek pomoże w nierównej walce ze światem nauki - fascynującym, ale jednocześnie bezwzględnym ;).

### Tematyka

Moim głównym zainteresowaniem naukowym jest neuronauka poznawcza - ustalanie związku pomiędzy pracą mózgu a funkcjami poznawczymi naszego umysłu. Nie da się oczywiście zajmować całym mózgiem i umysłem na raz, dlatego ja staram się ograniczać wyłącznie do zagadnienia świadomości (co jest ciągle bardzo szerokim problemem). Podczas swoich badań próbuję zrozumieć, jaki aspekt aktywności neuronów jest najmocniej powiązany z powjawianiem się świadomości. Używam do tego elektroencefalografii (EEG), która pozwala rejestrować pole elektryczne generowane przez mózg podczas pracy. To w sumie zaskakujące, jak wiele udało nam się do tej pory powiedzieć w tym temacie, rejestrując jedynie bardzo wątłe zmiany napięcia na powierzchni czaszki. Mój doktorat spróbuje przesunąć granicę tego, co możliwe odrobinę dalej (oby).

W związku z powyższym, niniejsza strona będzie powoli zapełniania treściami generowanymi w trakcie badań i analizy danych. Głównym tematem będzie zatem analiza wyników behawioralnych oraz sygnałów EEG, kóre pochodzą z ekperymentów. Drugim niezbędnym filarem jest statystyka, całość zaś dopełnia wizualizacja danych.  
Moim głównym narzędziem pracy próbuję uczynić Pythona (w wersji 3), choć ciągle jestem nowicjuszem w bezkresnym świecie programowania. Najlepiej jednak zawsze przychodziło mi uczenie siebie przez uczenie innych, dlatego można się spodziewać sporej ilości materiałów o charakterze tutorialowym. Dzięki temu mogę przekazać zdobytą wiedzę innym (a jednak internet nie jest przesadnie bogaty w tak wyspecjalizowane treści) jednocześnie samemu utrwalając i archiwizując ważne informacje. Głównie na wypadek, gdybym po kilku miesiącach zapomniał w jaki sposób robi się coś bardzo podstawowego w Pythonie. ;)  
Oprócz Pythona korzystam jeszcze z R i Matlaba, choć za tym drugim raczej nie przepadam. Ostatnie 20 lat było zdominowane przez produkt Mathworks, przez co większość dostępnych narzędzi do analizy danych EEG opiera się właśnie o to środowisko (płatne i mało przydatne poza kontekstem naukowo-obliczeniowym). Szczęśliwie, coraz więcej badaczy skłania się ku alternatywom, z których najprężniej rozwijającą wydaje się być Python. Poza tym jest prosty i przyjazny dla nowicjuszy. Same plusy. Tak czy owak, okazjonalnie pojawią się tutaj wpisy o innych językach programowania, bo zawsze lepiej znać kilka języków niż jeden.

Może nie od razu, ale pojawią się też wpisy związane z uczeniem maszynowym, ponieważ istotnym elementem mojej pracy naukowej chcę uczynić interfejsy mózg-komputer, które na wspomnianym uczeniu są oparte. To fascynująca i niełatwa dziedzina, ale trudno przecenić jej istotność w kontekście przyszłości naszej cywilizacji i technologii. Mam silną motywację, by tę dziedzinę zgłębiać i zagonić do niewolniczej pracy nad moimi problemami badawczymi.

### Do biegu, gotowi...

Pierwsze notki będą poruszać rzeczy podstawowe, ale super ważne (bo jak już wspomniałem, najtrudniej jest zacząć) dotyczące absolutnych podstaw programowania w Pythonie oraz statystyki. Wpisy o Pythonie pewnie dość szybko skręcą w stronę zastosowań naukowych, ale początek na pewno przyda się każdemu, kto chce poznać ten język. Może nawet będzie to łatwiejsze niż od zupełnych profesjonalistów, ponieważ ani trochę nie jestem obiciążony specjalistyczną wiedzą informatyczną. ;)

Wszystkie materiały będę starał się umieszczać symultanicznie na stronie oraz na moim koncie GitHubowym w formie notatników Jupytera. Jeśli nie wiesz co to, bez obaw. O tym też pojawi się wpis. Miejmy nadzieję, że nie będziemy musieli na niego czekać tyle, ile na założenie tej strony.

Pamiętajcie, prokrastynujcie odpowiedzialnie! :)  
/marcin
